---
layout: default

category: Services
title: 10 KLASĖS KALBĖJIMAI (PPUP)
description: |
---
2016 metų 10 klasės lietuvių kalbėjimo temos ir potemės:

1. Išeivė iš Lietuvos Sandra Bernotaitė kalbą apibūdino kaip subtilią, šventą erdvę, kurią privalu saugoti. Remdamiesi konkrečiais pavyzdžiais, aptarkite visuomenės požiūrį į gimtosios kalbos saugojimą.

2. „Pagal drabužį sutinka, pagal protą palydi“, – sako liaudies išmintis. Remdamiesi konkrečiais pavyzdžiais, patvirtinkite arba paneikite mintį, kad žmogaus įvaizdį gali kurti ir jo kalba.

3. Pristatykite Lietuvių kalbos instituto parengtus du–tris naujausius skaitmeninius lietuvių kalbos išteklius. Argumentuotai aptarkite, kaip jie padeda mokytis lietuvių kalbos.

4. Lietuvių kalbą nuolat papildo nauji žodžiai. Remdamiesi konkrečiais pavyzdžiais, aptarkite naujažodžių kilmę, sandarą ir pasvarstykite, kodėl ne visi jie prigyja.

5. Minėdama Tarptautinio raštingumo dieną UNESCO komisija atkreipia dėmesį, kad ir naujausios technologijos padeda didinti gyventojų raštingumo lygį. Argumentuotai pritarkite šiai minčiai arba ją paneikite.

6. Mokslininkai spėja, kad XXI amžiaus pabaigoje iš 7 tūkstančių šiandien pasaulyje egzistuojančių kalbų ir dialektų liks mažiau negu pusė. Remdamiesi konkrečiais pavyzdžiais,pasamprotaukite, kodėl vienos kalbos yra populiarios, tampa netgi tarptautinio bendravimo kalbomis, o kitoms kyla grėsmė išnykti.

7. Europos kalbų diena minima kaip kultūrų įvairovės diena, ja skatinama mokytis kalbų. Argumentuotai pasvarstykite, kiek ir kodėl šiandienos žmogui reikėtų mokėti kalbų.

8. Vaikštant po miestus ar miestelius į akis dažnai krinta nelietuviški pavadinimai vitrinose ir iškabose. Remdamiesi konkrečiais pavyzdžiais, išsakykite savo požiūrį į nelietuviškų pavadinimų vartojimą mūsų aplinkoje.

9. „Bendrinės lietuvių kalbos žodyno“ autoriai tikisi, kad juo naudosis žmonės, kurie nori kalbėti taisyklingai, turtingai. Argumentuotai aptarkite, ar žodynai padeda mokytis ne tik svetimų kalbų, bet ir gimtosios kalbos.

10. Nacionalinis diktantas – tradicinis renginys, padedantis puoselėti lietuvių kalbą.

Remdamiesi konkrečiais pavyzdžiais, papasakokite, kokie renginiai, skatinantys puoselėti gimtąją kalbą, vyksta jūsų mokykloje, rajone ar mieste.

KULTŪRA

1. Meno kritikė Jolanta Marcišauskytė-Jurašienė kviečia pasivaikščioti po savo miestą ar miestelį, pasižvalgyti į skulptūras ar lentelių užrašus ir sužinoti įdomių istorijų. Remdamiesi konkrečiais pavyzdžiais, pristatykite savo gyvenamosios aplinkos įdomybes.

2. Seimas, atsižvelgdamas į mažėjantį knygų perkamumą ir skaitymą Lietuvoje, nutarė 2016-uosius paskelbti Bibliotekų metais. Remdamiesi konkrečiais pavyzdžiais, pasidalykite įžvalgomis, kokie renginiai padėtų bibliotekoms tapti kultūriniu traukos centru.

3. Festivalio „Kultūra – puikus būdas dialogui“ iniciatorius aktorius Gediminas Storpirštis teigia, kad kultūrų pažinimas gali sujungti skirtingas tautas. Argumentuotai pristatykite savo įžvalgas, kokie kultūriniai renginiai padėtų geriau pažinti vieniems kitus.

4. „Ar nuotraukų gausa socialiniuose tinkluose, naujienų portaluose nenuvertina žmogaus atvaizdo?“ – klausia fotografė Dovilė Budreikaitė-Dagienė. Argumentuotai išsakykite savo požiūrį į menininkės keliamą klausimą.

5. Kai kurios šalys turi senas tautinio kostiumo dėvėjimo tradicijas, o etiketo žinovai jį prilygina vakarinei aprangai. Aptarkite tautinio kostiumo vilkėjimo tradicijas senovės ir šių dienų Lietuvoje.

6. Pristatykite vieną–dvi šiuolaikinio meno parodas ir aptarkite, kuo įdomūs jose eksponuojami kūriniai.

7. Kultūros paveldo viešinimas interneto erdvėse, pavyzdžiui, projektas „Lietuva senose fotografijose“, leidžia dalytis fotoarchyvais. Remdamiesi konkrečiais pavyzdžiais, aptarkite, kas dar skatintų domėjimąsi kultūros paveldu.

8. Pastaruoju metu populiaru Lietuvai reikšmingas datas paminėti netradiciniais renginiais, kaip antai nujoti Vytauto Didžiojo keliais iki Juodosios jūros. Remdamiesi konkrečiais pavyzdžiais, išsakykite savo požiūrį į istorinių ar kultūrinių sukakčių minėjimo būdus.

9. Aktorius, bardas Giedrius Arbačiauskas teigia, kad jam būti savitam padeda dainuojamoji poezija. Argumentuotai pasvarstykite, kokios kultūrinės veiklos skatina atrasti save.

10. Pristatykite iš savo miesto, miestelio ar krašto kilusius žymius žmones. Argumentuotai paaiškinkite, kuo jie svarbūs Lietuvos kultūrai.

LITERATŪRA

1. Albertas Einšteinas yra sakęs: „Jei norite, kad jūsų vaikai būtų protingi, skaitykite jiems pasakas.“ Remdamiesi konkrečiais pavyzdžiais, pasamprotaukite, kokios išminties mokoma pasakose.

2. „Kaip paskatinti skaityti mokinį, pavargusį nuo privalomų mokyklos skaitinių? Geriausias būdas – leisti rinktis knygą pačiam“, – rašo žurnalistė Eglė Devižytė. Aptarkite, kokias knygas renkatės skaityti jūs ir jūsų bendraamžiai.

3. „Poezija yra knygos, į kurias tiesiame ranką, kai gera ar liūdna, arba kai nėra kam tosrankos paduoti“, – rašė poetas Marcelijus Martinaitis. Remdamiesi konkrečiais pavyzdžiais, pasamprotaukite, ką jūs atrandate poezijoje.

4. Pasidomėkite, kokios Lietuvos literatūrinės premijos ir už ką skiriamos. Pristatykite du–tris pasirinktus paskutinių metų laureatus.

5. Mitai – pasakojimai apie dievus, didvyrius ir didžiuosius kosminius įvykius – paplitę daugelyje pasaulio kultūrų, jie atskleidžia pradinius ir esminius dalykus. Remdamiesi skaitytais mitais, nusakykite, kokie lietuvių kultūrai svarbūs dalykai juose atskleidžiami.

6. Literatūrologė Brigita Dimavičienė teigia, kad svarbiausias paauglių literatūros tikslas –„sudominti labai reiklų skaitytoją, todėl knygos, kurios kalba su paaugliu jam suprantama kalba, išlieka populiariausios.“ Pagrįskite arba paneikite šią mintį remdamiesi savo skaitytais kūriniais.

7. Kalbėdamas apie Antano Baranausko poeziją Maironis sakė: „Be jo gal ir mūsų nebūtų buvę.“ Argumentuotai pasvarstykite, apie kokius dar rašytojus galėtumėte taip pasakyti.

8. „Vertybės perduodamos ne tik šeimoje ir mokykloje, mokytis būti atkakliam ir garbingam galima ir iš knygų“, – teigia žurnalistė Eglė Devižytė. Argumentuotai aptarkite, kokios jūsų skaitytos knygos moko minėtų vertybių.

9. Aptarkite keletą pasirinktų rašytojų gyvenimo faktų ar epizodų, kurie jums padėjo geriau suprasti autorių kūrybą.

10. Parenkite ir pristatykite literatūrinės kelionės po savo apylinkes programą.
